Kiracılar
=========

Nokul uygulamasının müşterilerine, örneğin "Ondokuz Mayıs Üniversitesi",
"kiracı" ("tenant") diyoruz.  Her kiracı (Türkçe karakter ve boşluk içermeyen)
kısa bir tanımlayıcıyla temsil ediliyor, ör. Ondokuz Mayıs Üniversitesi için
`omu`.

Uygulamayı belirli bir kiracıya özgü kılmamak için uygulama kökünde `tenant`
adında bir dizin ayrılmıştır.  "Kiracı özgünlüklerini" bu kök dizin altındaki
"kiracı dizinleri"nde yönetiyoruz.  Örneğin `omu` kiracısına ait tüm özgünlükler
`/tenant/omu` dizininde barınıyor.  Özel olarak tüm kiracılar için ortak olan
(ve bu yönüyle özgün olmayan), ama yine de uygulamanın içinde "hard coded"
olarak tutulması uygun görülmeyen kiracı bilgilerini de `/tenant/common`
dizininde tutuyoruz.

Kiracı dizinlerini Rails uygulama kökünü izleyen biçimde alt dizinler halinde
düzenlemeyi tercih ediyoruz.   Örneğin `omu` kiracısına ait yapılandırma
bilgileri `/tenant/omu/config` dizininde.

Uygulama hangi kiracı için konuşlandırılmışsa o kiracıya "etkin kiracı"
(`Tenant.active`) diyoruz.  Etkin kiracı tanımlayıcısı uygulama
konuşlandırılırken `RAILS_TENANT` ortam değişkeniyle uygulamaya iletiliyor.

Kiracı özgünlükleri
-------------------

Kiracıya özgü "şeyler" genel olarak YAML gibi bir veri biçimiyle deklaratif
halde temsil edilen pasif bilgiler oluyor, ör. kiracı yapılandırmaları.  Fakat
kiracı özgünlüklerini bununla sınırlayamıyoruz.  Özgünlükleri kabaca aşağıdaki
gibi kategorize edebiliriz:

- `config`: Uygulamanın sunduğu bir "servis"in çalışma biçimini kiracıya özgü
  kılan deklaratif yapılandırmalar.  YAML biçiminde temsil edilen bu bilgiler
  genel olarak etkin kiracıya ait `config` dizininde kayıtlı olan bir dizi
  yapılandırma dosyasından oluşuyor.

  Bu yapılandırmaların sadece tipik Rails yapılandırmaları ile sınırlı
  olmadığını unutmayalım.  Örneğin geliştirilen genel bir modül ile kiracıya
  özgü bir numaralandırma (ör. birim numaralandırması) yapılacaksa,
  numaralandırma lojiği yine `config` dizinindeki dosyalarla şekillendiriliyor.

  Önerilen alt dizin `config`.

- `db`: Uygulamanın kiracı modellerinin kiracıya özgü şekilde kurulması
  sürecinde kullanılan ilk veriler.  Örneğin kiracının YÖKSİS ve DETSİS
  üzerinden çekilen organizasyon ağacı (birimler) bilgilerinin "kanonik formda"
  temsili.

  Önerilen alt dizin `db`.

- `assets`: Uygulamanın müşteri markalandırmasında kullanılan kiracıya özgü tüm
  dijital varlıklar, ör. görseller, CSS ve Javascript dosyaları.

  Önerilen alt dizin `app/assets`.

- `test`: Kiracı özgünlüklerinin doğru yönetilip yönetilmediğini sınayan test
  kodları.

  Önerilen alt dizin `test`.

- `app`: Kiracıya özgü lojik farklılıklarını gerçekleyen ve daima uygulama
  tarafından sunulan bir API'yi tüketen Ruby kodları.

  Kiracı özgünlükleri anlamında belki de temsil edilmesi en zor bilgi türü bu
  oluyor.  Genel olarak bunu yapmaktan yani kiracı dizinlerinde aktif kod
  barındırmaktan kaçınıyoruz.  Ama bu kaçınılmaz ise ucu açık kodlar yerine
  tercihen `/lib/support` veya `/app/services` altındaki modüllerde gerçeklenen
  API'leri tüketen kodlar yazarak kiracı dizinine koyuyoruz.

  Önerilen alt dizin: `app`.

Kiracı ilk konuşlandırma prosedürü
----------------------------------

Yeni bir kiracı geldiğinde sırayla aşağıdaki prosedürü uyguluyoruz.

1. Kiracı için bir tanımlayıcı oluştur ve bu tanımlayıcıyla yeni bir kiracı
   dizini ekle.

2. Kiracı yapılandırmasını `config/config.yml` dosyasında ilkle.

3. Kiracının YÖKSİS ve DETSİS ağaçlarını Xokul ile çekerek kanonik formda
   sırasıyla `db/src/yok.yml` ve `db/src/det.yml` dosyalarında kayıtla.

4. Her iki kaynak dosyada birim kısaltmalarını ("abbreviations") elle oluştur.

5. DETSİS kaynağında (`db/src/det.yml`) ilgili birimleri YÖKSİS ağacındaki üst
   birimle elle ilişkilendir.

   Ör. Bir idari birim olarak "Mühendislik Fakültesi Dekanlığı"nı YÖKSİS'teki
   "Mühendislik Fakültesi" akademik birimini üst birim kabul edecek şekilde
   ilişkilendir.  Bu işlen tüm idari birimler için yapılmadığını not edelim.
   Ör. üst birimi de bir idari birim olan bir birimi bir YÖKSİS birimiyle
   ilişkilendirmek gerekmiyor.

6. Tüm kaynak dosyalardan `db/units.yml` dosyasını üret.
